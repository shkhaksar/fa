---
layout: post
title: 'چرا تصمیم گرفتم که بنویسم؟'
img: posts/2018-07-28-writing.jpeg
date: 2018-07-28 15:30:00 +04:30
categories: [خودمانی]
---
« نوشتن یا نگارش کنشی است که انسان به‌وسیلهٔ آن اندیشه‌هایش را به تصویر می‌کشد. با اختراعِ نوشتن، گام بزرگی در تمدن بشری برداشته شد. نوشتن همچنین عملی است که به کمکِ آن می‌توان اطلاعات و اندیشه‌ها را تحلیل، بررسی و بازبینی کرد. نگارش می‌تواند به‌عنوان ابزاری برای استدلال و استنتاج و ابهام‌زدایی به‌کار رود. » - [ویکی‌پدیا](https://fa.wikipedia.org/wiki/نوشتن "ویکیپدیا").

 به نظر من هیچ چیز بهتر از پاراگراف بالا نمیتواند بیانگر اهمیت نوشتن برای یک انسان باشد. به یاد می‌آورم که در دوران کودکی روز‌های زیادی را منتظر زنگ انشاء میماندم تا بتوانم برای مدتی هرچند کوتاه اندیشه‌های خود را با صدای بلند برای همکلاسی‌هایم بخوانم. از لذت وصف ناشدنی‌ آن ساعت‌ها و تشویق‌های بعد از اتمام قرائت میتوانم روز‌ها و شب‌ها بنویسم.
 
 اما با گذشت سالها و پا گذاشتن به دوران نوجوانی و سپس جوانی، در پی تغییرات خوب و بد دیگر، عادت نوشتن و لذت وصف ناشدنی آن، آرام آرام برای من کمرنگ شد، نوشتن برای من در این سال‌ها محدود به چند نامه اداری و نهایتا برگه‌های امتحان دانشگاه میشد.
 با همه این تغییرات و در طول تمام این سال‌هایی که گذشت، همیشه برای من یک خلاء شخصی وجود داشت و آن **«دَردِ نَنِوِشتَن»** بود و من آن را نمیفهمیدم. با پیدا کردن شغل و ورود به دنیای حرفه‌ای، نیاز به نوشتن در من، افزون بر نیاز‌های شخصی، دو چندان شد و اهمیت نوشتن بر من بیش از پیش نمایان شد.
 
 دیگر نمیشد ننوشت، باید مینوشتم، چه برای شغل و چه برای رفع نیاز‌های شخصی. اینبار اما بر خلاف دوران کودکی، میدانم که از نوشتن چه میخواهم. میدانم که میتوانم به دیگران هر آنچه را که بلدم، هرچند که کم باشد، هدیه بدهم. میدانم که میتوانم افکار مختلفی را با انسان‌های دیگر به اشتراک بگذارم و از آنها بازخورد‌های سازنده‌‌ای را دریافت کنم. میدانم که میشود دوستان جدیدی را با انتشار نوشته‌هایم پیدا کنم و با آنها احساس صمیمیت کنم. در نهایت تمام تلاش من برای اضافه کردن چیز‌ی سازنده و نو به دنیای اطرافم میباشد. 
 
 سخن آخر اینکه به هر انسانی توصیه میکنم که حداقل یک بار نوشتن را تجربه کند و اما سعی کند که این بار در مورد موضوعی خاص عمیق‌تر و دقیق‌تر فکر کند، و به خود و  دیگران برای درک صحیح مسايل پیرامون خود کمک کند.