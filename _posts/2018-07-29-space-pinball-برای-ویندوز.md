---
layout: post
title: 'نوستالژی: Space Pinball for Windows'
description: 'چگونه بازی اس'
img: posts/2018-07-29-space-pinball.png
date: 2018-07-29 19:14:00 +04:30
categories: [سرگرمی]
---

هرکسی  که در دوران Windows 98 و Windows 2000 با کامپیوتر آشنا شده باشد، قطعا زمانی را صرف انجام بازی Space Pinball کرده است. بازی‌ای که به عقیده بسیاری، محبوب ترین بازی پیشفرض در سیستم عامل ویندوز بود. به طوری که حتی محبوبیت Mine Sweeper  و Solitaire هم به پای این بازی نمیرسید. اما پشت پرده کد‌های نوشته شده این بازی مشکلاتی است که در سالهای بعد و دوران پس از ویندوز XP منجر به حذف شدن کلی این بازی از سیستم عامل ویندوز شد.

عنوان کامل این بازی در واقع "3D Pinball - Space Cadet" میباشد، که برای اولین بار برای  «ماکروسافت پلاس»  که یک بسته ویژه به‌روز رسانی برای ویندوز ۹۵ بود عرضه شد. سپس در سالهای بعدی به طور پیشفرض بر روی سیستم عامل‌های Windows NT, Windows 98, Windows ME, Windows 2000 و نسخه ۳۲ بیت Windows XP عرضه شد. اما پس از آن و با عرضه شدن نسخه ۶۴ بیت ویندوز، کدهای توسعه داده شده از بازی مشکلات خود را نشان دادند که منجر به حذف بازی از سیستم عامل ویندوز برای همیشه شد.

دلیل اصلی حذف این بازی را یکی از مهندسین ماکروسافت به نام «ریموند چن» در سال ۲۰۱۲ از طریق یکی از پست‌های وبلاگ [MSDN](https://blogs.msdn.microsoft.com/oldnewthing/20121218-00/?p=5803/) توضیح داد: 

> بر خلاف اون چیزی که همه فکر میکردن دلیل حذف این بازی مشکلات حقوقی و حق مالکیت نبود.
>
> نسخه ۶۴ بیت این بازی یک مشکل خیلی بد و مسخره داشت که باعث میشد توپ مثل یک روح از بقیه اجسام داخل بازی عبور کنه. در واقع وقتی بازی رو شروع میکردید، توپ به پرتاب کننده اول بازی تحویل داده میشد و بعد از اون به آرامی شروع به رد شدن از اجسام و رفتن به پایین صفحه میکرد. سپس به نقطه پایانی صفحه میرسید و شما بازنده میشدید.
>
> دو نفر از ما سعی کردیم که مشکل بازی رو برطرف کنیم، ولی با توجه به اینکه این بازی سالها پیش توسط یک شرکت خارجی و به صورت سفارشی ساخته شده بود، باعث شد که هیچکس داخل ماکروسافت نتونه بفهمه که توی کدهای بازی چی میگذره و همچنین بیشتر کدها حتی کامنت گذاری هم نشده بود. خلاصه اینکه ما هرکاری کردیم نفهمیدیم که سیستم تشخیص برخورد درون بازی چرا کار نمیکنه. یا درست‌تر اینکه که بگم اصلا نتونستیم سیستم برخورد بازی رو پیدا کنیم.
>
> و سپس با توجه به میلیون‌ها خط کدی که از ویندوز XP نسخه ۳۲ بیتی مجبور بودیم بررسی کنیم و به نسخه ۶۴ بیتی بیاریم، سپس با توجه به هزینه و زمانی که ازمون میگرفت تصمیم گرفتیم از شرش خلاص بشیم و به طور کلی بیخیالش بشیم.

خیلی‌ از افراد پس از متوجه شدن این خبر از شرکت ماکروسافت درخواست انتشار سورس کد بازی را کردند، اما شرکت ماکروسافت در جواب گفت که صاحب سورس کد این بازی یک شرکت دیگر است و ماکروسافت فقط حق انتشار بازی را در اختیار دارد.

البته نا گفته نماند که سال‌ها بعد کسی پیدا شد و نسخه‌ای سالم از این بازی را تبدیل کرد و منتشر کرد که در [اینجا](https://www.groovypost.com/wp-content/uploads/2015/07/3d_pinball_for_windows_space_cadet.exe) میتوانید آن را دانلود کنید و با این بازی تجدید خاطره کنید. علاوه بر حس نوستالژی، متوجه میشوید که بازی دقیقا همانی است که آخرین بار با آن مواجه شدید. البته شاید کمی احساس کنید که بازی از آن چیزی که به خاطر می‌آورید کوچکتر است. دلیل این احساس، دقت تصویر بازی است که بر روی ۶۴۰×۴۸۰ قرار گرفته است. ( به یاد می‌آورید که در زمان عرضه این بازی دقت تصویر ۱۲۸۰×۱۰۲۴ یک دقت تصویر رویایی به حساب می‌آمد؟)